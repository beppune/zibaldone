
L'ultimo video in risposta a Massimo Zambelli, nel quale ci provoca chiedendoci  
quando è l'ultima volta che ci siamo domandati se ci sbagliamo, mi ha fatto pensare alla mia.
Non so esattamente quando è accaduto, ma il discorso sul sovrannaturale è stata l'ultima tessera del domino a cadere,
dopo di che mi sono dovuto arrendere e definirmi ateo.

Come molti sono cresciuto con inculcata l'idea che il dio cattolico esiste, e come molti che sono in questa
community ho intrapreso un percorso di formazione del pensiero critico, che essendo personale e "improvvisato",
non è cominciato con la logica. La prima domanda che si è formata nella mia mente è stata: "esiste Dio?" e 
nel tentativo di cercare una risposta sono finito nella spirale youtubica dei video di credenti e non credenti
che battibeccano, a tal proposito un mio grazie va allo show "The Atheist Experience". A forza di assistere a 
discussioni e dibattiti finìì per assorbire delle nozioni di base: cosa è una fallacia e perchè è fallace,
in cosa consiste un argomento logico, quando e valido, quando è corretto eccetera. Caddero le prime tessere del domino.

Presto dovetti riconoscere che la domanda doveva cambiare: da "esiste Dio?" ho cominciato a chiedermi
"cosa distingue una cosa credibile da una che non lo è? e con quali strumenti lo posso capire?". Senza saperlo
stavo muovendo i primi passi nell'epistemologia. Allora lasciai perdere youtube e le varie "personalità atee"
e cominciai a studiare, partendo dalla logica formale che studio ancora, con difficoltà. Michele Totta in una recente live
con Faber ha fatto notare che, se per dimostrare dio si parte con la logica, prima o poi si finisce a fare un argomento di fede.
Dagli argomenti cosmologici a quelli morali, quando si fa notare ai credenti che non dimostrano il loro dio, per superare questo impasse
ci dicono con gratuità che "dobbiamo avere fede".

Ma da scettico non mi posso fermare. Mi chiedo: "devo avere fede?" e ancora "la fede mi consente di distinguere cosa è credibile da cosa non lo è?".
E' veramente facile rispondere a queste domande: se la fede mi consente di credere in cose irrazionali o a non credere in cose dimostrabilmente razionali,
allora non mi consente di distinguere alcunchè, pertanto non devo usarla per tentare di sapere alcunchè, figuriamoci l'origine della moralità o dell'universo.
Doveva iniziare con questa discussione sui metodi epistemologici e sulla fede quel mio percorso sul pensiero critico, ma tant'è.

E' mia opinione che noi scettici dovremmo battere di più su questo tasto piuttosto che sui vari argomenti irrazionali per l'esistenza di qualsiasi entità sovranaturale. 

Chi crede vorrebbe convincere gli altri che c'è appunto una "sovranatura" che comanda la natura, ma le cose non quadrano.
Mettiamo che questa "natura al di sopra della natura" esista: da questo "luogo non luogo" in un "tempo al di fuori del tempo"
entrano ed escono informazioni sottoforma di preghiere, miracoli, poltergeist, statue che sanguinano e sogni. Quando muoriamo
vi ritroviamo i nostri cari, e da lì possiamo anche comunicare con la natura propriamente detta. Questa sovranatura sembra più
accessibile di un buco nero, ma un buco nero risiede nella natura. Non sarebbe più semplice considerarla una parte della
natura e basta? Perchè c'è una sovranatura invece di un sovraniente"? Questa fu l'ultima tessera del domino a cadere.
Cadde quasi subito: per allora disponevo già di un rasoio ben affilato. Marca Ockham, ovviamente.
